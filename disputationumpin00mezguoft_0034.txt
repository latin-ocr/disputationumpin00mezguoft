28

usurarum vim et utilitatem transit, ad quam illustrandam duo similia adhibet, quorum
alterum undarum similem vim indicat, alterum ad praesentem rerum statum accommodatum
transitum commodum ad Locrensium laudem parat. Quae vero sequuntur non ita cum
antecedentibus conjungenda sunt, ut Mommsenius censet: „Facile debitum carmen Musa
mea amicis persolvere potest. Nam multae sunt Locrorum laudes.“ Imo, sperat poeta se
brevissimo tempore vituperio liberatum iri, quod Locrenses veraceS, Musarum amici, fortes
sint. Ut veraces sunt, non negabunt poetam plus praestitisse quam pollicitus erat3 ut
Musarum amici sunt, carmine praestanti facillime reconciliabuntur poetae, praesertim tali,
quod quum certaminibus et bellis resonet, animis fortibus et bellicosis eorum maxime
probetur.

Cum his optime congruit argumentum carminis ipsius, in quo institutio ludorum
Olympicorum cum Herculis factis bellicis conjugitur. Priusquam vero ad ea poeta
transeat, laudem victoris non mediocri arte ita praedicat: ,

„Locrenses bellicosi Martis cultores sunt. Haec laus iis tribuenda esset, vel si
clades acceptae mihi narrandae essent, quippe quum Hercules ipse omnium virorum fortium
fortissimus semel a Cycno pulsus esset3 quanto magis igitur laudanda est eorum fortitudo,
quum pugilatus victoria mihi canendi gratam occasionem offerat ab Agesidamo reportata,
quam imprimis magistro suo Ilae debet. Bonum enim magistrum habere multum valet ad
certamina, quamquam qui corona oleagina coronari studet, ne laboribus quidem gravibus
supersedere poterit, sine quibus nulla victoria hominibus contingere solet.“ Ita sententiae
bene procedunt, neque opus est ad scholi-astarum illam narrationem confugere tradentium,
Agesidamum primum superatum Ilae aliptae sui adhortationibus commotum esse, ut certamen
renovaret, ex quo victor denique prodierit. Aliptis enim tale quidquam concessum fuisse
more Graecorum vix credibile est.

Jam redeamus ad Schmidtium! Quantum a ceteris interpretibus recedat iu exposi-
tione versuum 1—-9 vidimus3 magis etiam discrepant ea, quae ad v. 9—23 adnotavit.

Censet enim cum imagini illi (v. 10) fusius explicatae non auferendi, sed movendi
vim inesse, tum verba τίσομεν κοινόν λόγον φίλαν ἐς χάριν ab interpretibus prioribus male
intellecta esse. V. λόγον, quum verbum τίνειν additum sit, nihil aliud significare posse
quam, quod Kayserus docuisset, smnmam pecuniae debitae; subjectum autem verbi τίσομεν
esse poetam et victorem, ad quos adjectivum κοινός et ipsum pertineat. Pactionem enim
eos inter se fecisse, qua Pindarus pro carmine canendo compensationem quandam pactus
sit, nimirum aliam quandam mercedem quam pecuniam. Quae quum ita sint, carmen
poetae, quum Agesidamum cogat votum a se susceptum et ipsum solvere, vere excitandi
et movendi vim habere, simile illius torrentis, qui lapillum moveat et abluat. Intentis
animis ab ore Schmidtii pendemus cupidissimi audiendi, quale officium Agesidamus in
se receperit. Vir doctissimus dicit quidem, omnibus qui legere sciant, id satis dilucide
versus 15——18 narrare, sed nos quidem nihil ejusmodi deteximus. Quamobrem quaesumus,
vir ingeniosissime, ut nos mysteriis tuis init-ies et arcana tua ipse reveles. Favete linguis!

